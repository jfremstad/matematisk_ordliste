# Språklige konvensjoner

Nedenfor følger en oversikt over de språklige konvensjonene som blir brukt i ordlista. I mange tilfeller er flere skrivemåter lovlige, og for å gjøre ordlista mest mulig ryddig er det ofte valgt ut ett alternativ som brukes gjennomgående. Legg merke til at dette *ikke* betyr at andre tillatte skrivemåter frarådes, men snarere er et valg som er gjort for å gjøre ordlista mer brukervennlig. Hvis du er uenig i noen av de språklige konvensjonene, kan du [komme med innspill](innspill.md) om dette. 

### Generelle retningslinjer
* Termer føres fortrinnsvis opp i sin grunnform (ubestemt form entall, infinitiv, etc.). Dette fravikes i tilfeller der termen kun gir mening i en annen form, som for eksempel

  `middelverdisetningen,middelverdisetninga,mean value theorem,`.
 
  Merk at bestemt artikkel ikke tas med på engelsk, selv om oversettelsen står i bestemt form. I denne [oversikten](ikke_grunnform_eksempler.md) finner man flere eksempler på termer som avviker fra grunnform. Nye oppslagsord som ikke er ført opp i grunnform, kan gjerne legges til blant disse eksemplene.

* Termer føres som hovedregel opp med liten forbokstav.

* Vær oppmerksom på eponymer, altså ord som er avledet av personnavn. Man skriver f.eks. ikke *Fourierrekke* eller *Fourier rekke*. Det er to mulige måter å skrive slike termer, nemlig *fourierrekke* (med liten forbokstav) eller *Fourier-rekke* (med stor forbokstav og bindestrek). Les mer om dette [her](http://www.sprakradet.no/sprakhjelp/Skriverad/Ordlister/eponym-i-fysikk-og-kjemi/). I denne ordlista blir skrivemåten med liten bokstav foretrukket, men merk at stor bokstav og bindestrek likevel ikke er feil. I tilfeller der det inngår flere personnavn, vil det som oftest være best å bruke bindestrek (f.eks. *Cauchy-Riemann-likningene*).

* Pass også på termer som inneholder bindestreker/tankestreker mellom personnavn fra *ulike* personer. Slike termer skal på norsk føres opp med bindestrek, mens det på engelsk er tradisjon for å bruke tankestrek. Man skal altså føre opp som i følgende eksempel: 

 `Cohen-Macaulay-ring,Cohen-Macaulay-ring,Cohen–Macaulay ring,`.
 
 * Eponymer tas med dersom forstavelsen endrer betydningen vesentlig. For eksempel er det ikke innlysende i ordlyden at et kankompleks er en simplisiell mengde, og ikke et (kjede-/simplisielt) kompleks. Dessuten er et pertinett ikke nødvendigvis et nett.
 
 * Forkortelser tas med dersom de er godt innarbeidet i fagfeltet, og ikke dannes av oppfinnerenes etternavn. Særlig engelske forkortelser som er godt innarbeidet i norsk (deriblant PID for hovedidealområde) er fullt akseptable.

### Ulike versjoner av samme term
* I noen tilfeller vil termer kunne opptre i flere former. Et eksempel er *Schwarz' ulikhet* og *schwarzulikheten*. Følgende konvensjoner gjelder i slike tilfeller:
  1. Hvis det ene alternativet er klart anbefalt/mest brukt, føres kun dette.  
  2. Hvis begge er i bruk, men det ene alternativet er bedre enn det andre, føres begge. Det legges inn merknad om hvilket alternativ som anbefales.
  3. Hvis begge er tilnærmet like mye brukt, føres begge (uten merknad om anbefalt term).
  
  Eksempelet ovenfor faller inn under tredje punkt. Oppføringen blir da

  `Schwarz' ulikhet,Schwarz' ulikskap,Schwarz' inequality,"Schwarz' ulikhet benyttes synonymt med schwarzulikheten."`

  `schwarzulikheten,schwarzulikskapen,Schwarz inequality,"Schwarzulikheten benyttes synonymt med Schwarz' ulikhet."`.

  Merk at disse føres opp som to separate oppslag, med merknad om at de betyr det samme.



### Om ordvalg og skrivemåter

* For termer der et uttrykk bestående av flere ord (f.eks. stigende kjede) skal brukes som forledd i en sammensetning med et annet ord (f.eks. betingelse), har man innen norsk rettskriving i utgangspunktet to muligheter: Man kan velge å skrive stigende kjede-betingelse eller stigende-kjede-betingelse. I denne ordboka brukes som hovedregel sistnevnte. Dette baserer seg blant annet på at Finn Erik Vinje i Skriveregler (2009) argumenterer for at dette er det mest logisk tilfredsstillende, siden bindestrekene knytter alle enkeltordene sammen til en enhet (og dermed ett begrep). I tilfeller der skrivemåten hvor den (eller de) første bindestrekene utelates er klart mest etablert, kan dette likevel foretrekkes.

* Det brukes fortrinnsvis britisk engelsk, med [www.oed.com](http://www.oed.com) som referanse.

* For utenlandske navn bør man konsultere Språkrådets [rettningslinjer](http://www.sprakradet.no/sprakhjelp/Skriverad/Transkripsjon_av_kyrillisk_og_nygresk/) for transkripsjon av nygresk og kryllisk.

* Ordet *dekomponering* brukes i tilfeller der prosessen er vektlagt og *dekomposisjon* i tilfeller der resultatet er det viktigste. Merk at *dekomposisjon* kan brukes også på nynorsk. Ordet *oppspalting* benyttes ikke, med unntak av faste uttrykk som *delbrøkoppspalting*. 

* **Konvensjoner bokmål:**
  * *Frem* benyttes i stedet for *fram*.
  * *Tro* benyttes i stedet for *tru*.

* **Konvensjoner nynorsk:**
  * Pass på at man i nynorsk tradisjonelt ønsker å unngå genitiv av substantiv i bestemt form, mens genitiv kan brukes i ubestemt form.

  * Ofte er flere former mulig på nynorsk. Ordlista følger det såkalte *midtlinjeprinsippet*. Dette innebærer å ikke bruke arkaisk, fremmed nynorsk, men også unngå bokmålsnære former som ikke har tradisjon i nynorsk. Eksempler på ordvalg som følger midtlinjeprinsippet:
    * *rekkje* (fremfor *rekke*)
    * *bølgje* (fremfor *bølge*)
    * *linje* (fremfor *line*)
    * *løn* (fremfor *lønn*)
    * *lok* (fremfor *lokk*)
    * *mengd* (fremfor *mengde*)
    * *lengd* (fremfor *lengde*)
    * *bilete* (fremfor *bilde*)
    * *forventing* (fremfor *forventning*)
    * *stiging* (fremfor *stigning*)
    * *lyft* (fremfor *løft*)
